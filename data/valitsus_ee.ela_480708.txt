Tänaseks oleme oma südameõnneks üles ehitanud sellise Eesti, mis suudab olla meie tuleviku eelduseks. Meie riik ei ole valmis. Meie riigis on täna ja kindlasti ka tulevikus vaja palju muuta, parandada ja arendada. Aga meie riik on selline keskkond, vaba ühiskond, kus me saame oma isade ja vanaisade unistusi teoks teha. Ka nende meeste unistusi, tänu kellele me tänast päeva tähistame. Nende unistusi, kes seisid Vabadussõjas Narva all, kes jäid Paju ja Võnnu alla mulda ja ei näinud päevagi sellest, mida meie igal hommikul silmad avades näeme. Me mõtleme täna ka nende peale, kes asusid meie riiki pärast Vabadussõda üles ehitama. Eriti mõtleme me neile rohkem kui saja viiekümnele tuhandele Eesti kodanikule, kes tapeti, vangistati või küüditati Venemaale ainult sellepärast, et nad olid ja jäid Eestile truuks. Minu ristiisa Otto Prost tuli pärast seitset aastat Vorkutas eluga tagasi ja ma tean otseallikast, mida laagrites läbi elati. Täna tahame endale kinnitada, et Eesti tollane valu ei tohi enam kunagi korduda. Me vaatame tulevikku ja näeme, et meil on, mida oodata. Mõne aasta pärast saabub hetk, kui tuleb Eesti kord juhtida Euroopa Liitu. Juba praegu on eestlane Euroopa liidu asepresident. Miski ei takista eestlasel saamast näiteks NATO peasekretäriks või Europarlamendi spiikriks. Mitte kunagi ajaloos ei ole Eestile olnud maailma suurimate organisatsioonide või maailma ühe suurema majandusliidu juhtimisel avatud sellised võimalused kui praegu ja nähtavas tulevikus.