TÄHELEPANUKS
Eesti Terviseamet soovitab muhk- ja kopsukatku ohu tõttu vältida Ascope provintsi külastamist. Peruu tervishoiuministeeriumi andmetel on katku riskipiirkondadeks ja Chicama, Chocope ja Santiago de Cao provintsid . Vihmaperioodil Peruusse reisides tuleb arvesse võtta loodusest tulenevaid riske. Novembrist kuni aprillini võib esineda suurtest vihmadest põhjustatud mudalaviine, maalihkeid ja teede läbimatust, mille tõttu võib katkeda ligipääs Aguas Calientesse ja Machu Picchusse. Ka Puerto Maldonado-Inambari maanteel Boliivia ja Brasiilia piiril on esinenud maalihkeid. Ettevaatust nendes piirkondades! Peruus võib esineda ka maavärinaid, vulkaanipurskeid jms.

RIIKI SISENEMISE TINGIMUSED
Eesti kodanikud võivad Peruus viibida viisavabalt turismi eesmärgil kuni 183 päeva.

HEA TEADA
Tuleks säilitada tavapärast ettevaatlikkust oma isiklike asjade suhtes . Eriti ettevaatlik tuleks olla suurlinnades, Lima Jorge Chavez rahvusvahelises lennujaamas ning ööbussidega reisides. Aeg-ajalt võib Lima tänavatel esineda protestiaktsioone ja demonstratsioone, mis võivad põhjustada ajutist tänavate sulgemist ja rongiliikluse katkestusi. Samas võivad kogunemised kergesti muutuda vägivaldseks, mistõttu tuleks suuri rahvakogunemisi vältida. Liikudes mägedes kõrgemale kui 3000 m (Cuzco, Puna, Colca Kanjon või teised kõrgmägedes asuvad turismiobjektid) võib hõre mäestikuõhk põhjustada tõsiseid vaevusi. Esimestel päevadel tuleb kiiremaks kohanemiseks juua palju vedelikku, süüa kergelt, vältida liigset kehalist aktiivsust ja alkoholi tarbimist. Kui kannatate kroonilise kõrgvererõhu, südame- või respiratoorsete haiguste käes, tuleks kindlasti juba enne reisile minekut konsulteerida oma perearsti või vastava valdkonna spetsialistiga vältimaks tõsiseid tervisehäireid mägedes.