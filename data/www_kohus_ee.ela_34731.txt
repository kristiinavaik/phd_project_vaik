Kohus mõistis kolm meest eluohtlike kehavigastuste tekitamise eest aastateks vangi 30. märts 2011 Harju Maakohus tunnistas täna Sergei Feštšenko (22), Aleksei Feštšenko (21), Aleksei Korženkovi (33) süüdi eluohtlike kehavigastuste tekitamises ning mõistis neile karistuseks vastavalt 9 aasta, 9 aasta ja 8,5 aasta pikkuse vangistuse. Sergei Feštšenko karistusele liideti varasem kandmata karistus 1 kuud ja 19 päeva, mille ta peab kandma tingimisi. Meeste eelvangistuses viibitud aeg arvatakse karistusaja hulka ja karistusaja algust arvestatakse alates nende kinnipidamisest, s.o Feštšenkodel alates 8. juunist 2010 ja Korženkovil alates 9. juunist 2010. Põhja Ringkonnaprokuratuuri esitatud algse süüdistuse kohaselt tulid S.Feštšenko, A.Feštšenko ja Korženkov 6. mai 2010 õhtul ühe meesterahva korterisse Narva maanteel, kus peksid teda jalgade ja kurikaga, tekitades talle eluohtlikud tervisekahjustused. Pärast peksmist, umbes kella 21.45 paiku viskasid süüdistatavad kannatanu 8. korruse korterirõdult alla, mille tagajärjel mees suri. Kohtumenetluse käigus loobus prokurör rõdult allaviskamise süüdistusest ja palus mõista mehed süüdi tapmises, mis leidis aset korteris. Kuna kohtus ei leidnud tõendamist tõsiasi, et kannatanu korteris tapeti, ei saanud kohus süüdistatavaid tapmises süüdi mõista.