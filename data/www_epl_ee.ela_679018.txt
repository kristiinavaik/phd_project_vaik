SEB lõi Lätis võlglastelt ära võetud kinnisvara müügi firma Rootsi päritolu pank SEB asutas Lätis ettevõtte, mille eesmärk on võlglastelt maksmata laenude tagatiseks ära võetud kinnisvara hallata ja müüa, kirjutas Dienas Bizness. "Et kergendada rasket olukorda Läti kinnisvaraturul, asutas SEB grupp Lätis tütarettevõtte Latectus, mis hakkab tegutsema kinnisvara sfääris," rääkis SEB panga asepresident Lätis Roberts Bernis. "Ettevõtte eesmärk on hallata, arendada ja müüa suuremaid kinnisvaraobjekte ja ärikinnisvara, mille pank on üle võtnud." Panga teatel võeti vastu otsus asutada kinnisvaraettevõte SEB grupi 1990. aastate alguse Rootsi majanduslanguse kogemusele toetudes. Mullu asutas SEB juba Leedus kinnisvaraettevõtte Litectus, Eestis seisab vastava ettevõtte asutamine veel ees. Latectuse juhiks saab Girts Grinbergs, kes on varem juhtinud Paul Oberschneiderile kuuluvat kinnisvaraettevõtet Ober Haus Latvija ja ka Taanis loodud kinnisvarasse investeerivate fondide omanikfirma Baltic Property Trust Asset Managemendi Läti kontorit.