Usun, et hea õpetaja kuud ei pea kümnekonna aasta pärast eraldi üldse pidamagi, sest see kuulub igakuisesse – iga nädalasesse praktikasse, et tänatakse õpetajat, et tehakse lapsevanemaga koostööd, et õpilane innustub elukestvast õppest. Miina Härma Gümnaasiumis kolmanda vilistlasena kooli tekli pähe saanud haridus- ja teadusminister Jaak Aaviksoo soovitas tulevikku optimistlikult vaadata ja teha iga päev midagi paremini. Tema lubadus õpetajatele oli, et tema teeb omalt poolt kõik, et jutud õpetajaameti ümberkorraldamisest vaid jutuks ei jääks. Tema ise tahaks kaasa aidata sellele, et muutuksime julgemaks, et võtta ette uusi asju, et teha teistmoodi, et mitte karta vigu, sest kui neid ette tuleb (nagu neid alati ikka tuleb) , peab neile tähelepanu juhtima ja need parandama. Minister kutsus kõiki üles olema avatud nii iseenda kui ka kaasõpetajate/õpilaste suhtes. Mul on tunne, et minister tõesti tahab, et õpetaja end paremini tunneks ja iseenda ning oma õpilastega rohkem rahul oleks. Mul on tunne, et minister tõesti tahab, et me häid õpetajaid tunnustaks ning neile arvestatavat palka saaksime maksta. Millest ma aga aru ei saa on see, et kuhu see hea tahe siis kinni jääb? Kas teised poliitikud ei saa aru? Kas puudub julgus või oskus või ikkagi tõeline tahe uuendusmeelset haridust soovides ka uuendusmeelselt haridusele läheneda?