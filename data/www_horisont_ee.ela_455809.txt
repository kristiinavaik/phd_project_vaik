Maal võis olla mitu kuud Iidne kosmosekatastroof, mille tagajärjel sündis Kuu, võis tegelikult tuua meie taevasse mõneks ajaks rohkemgi kaaslasi. Ameerika teadlaste uuest arvutimudelist nähtub, et need pisikesed kaaslased võisid jääda kümneteks miljoniteks aastateks pidama Maa-Kuu süsteemi niinimetatud Lagrange'i punktidesse, kus Maa ja Kuu gravitatsiooniväljade koosmõju neid justkui lõksus hoidis. Sellisesse olukorda sattunud taevakehi on hakatud nimetama troojalasteks. Kui miski kõrvaline troojalasi ei häiri, püsivad nad oma kohal määramatu aja. Tunnustatud teooria järgi tekkis Kuu 4,5 miljardi aasta eest, kui Maa kokkupõrkest Marsi suuruse taevakehaga paiskus Maa orbiidile suurel hulgal ainet, mis seejärel Kuuks kokku koondus. Lissauer ja ta kaasautor John Chambers Carnegie instituudist väidavad, et troojalased püsisid gravitatsioonilõksus kuni sada miljonit aastat, kuid seejärel pidi teiste planeetide raskusvälja mõju olema Maa orbiiti nii palju muutnud, et meie väiksemad kaaslased pääsesid lahti ja kas triivisid eemale või kukkusid Maa või Kuu peale. Teiste planeetide mõju Maa orbiidile on väga-väga väike, aga selle tagajärjel Maa orbiidi kuju siiski veidike muutub, mistõttu teisenes ka Päikese gravitatsioonivälja mõju neile väikestele taevakehadele.