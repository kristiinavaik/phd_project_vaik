Eile lõppes Microsofti jaoks ajastu, mis oli kestnud alates aastast 1987 — võeti kasutusele uus logo. Kuidas see kannatab võrdlust konkurentidega ja milline on Microsofti logode ajalugu? Alates Microsofti loomisest on ettevõttel kasutusel olnud neli erinevat logo. 1975-1979 tarvitatud logo on seejuures mõnus disco-groove , 1980-1981 kasutatu meenutab aga väga Metallica logo. Sisuliselt on 1987 aastast Miscrosofti logo muutumatuna püsinud, kui välja arvata vaid paari hüüdlause muutumine logo all. Eilsest võttis Microsoft kasutusele uue logo, mis on vanast selgelt erinev, teatud mõttes loogiline ja ometi kehvem kui võiks. Välja näeb see sedamoodi: Nagu logodel tavaks, nii koosneb seegi märgist/sümbolist ja logotüübist ehk nimest. Viimasega on asi lihtsam, kasutusel on Microsofti loodud Segoe šrift, mida nad on juba mõnda aega enamuses turundusmaterjalides ja oma brändinimedes kasutanud. Seega on siin tegu loogilise valikuga. Veelgi enam — ma pean seda päris kenaks kirjastiiliks, see on selge, modernne ja pigem sõbralik. Ainus trikk, mis nad selles tekstis teinud on, on F ja T tähe ühendamine sõna lõpus. Ning see on ka ainus, mis oma ideega on eelmisest logost üle tulnud. Ka sellel olid mäletatavasti (mis iganes põhjusel) F ja T kokku kirjutatud. Logo märk tekitab aga rohkem mõtteid ning mitte kõik neist pole nõnda soodsad. Tegemist on eksimatult Windowsi logo modifikatsiooniga, mis näitab, kui tõsiselt võtab Microsoft oma senini kõige kasumlikumat brändi ning kuivõrd on panused just sellele tehtud. Maailmas, kus operatsioonisüsteemist kasumlikum on toota riistvara ning rakendusi, tundub platvormi nii selge esiletoomine pisut liialdatud. Oleks veider mõeldagi, et Apple võtaks logona kasutusele oma iPhone’i (või iOS’i!) ikooni, mis üksiku tootena toodab neile ometi rohkem raha kui kõik Microsofti tooted kokku. See ei ole logo, mida saaks tugevalt vihata või armastada ja see vist mind häiribki. Näib, et Microsoft püüab meelega suruda end sinna kasti, kuhu ta näiteks Apple’i poolt ammu mängitud on. Igavuse kasti. Sõna otseses mõttes. Maailmas, kui kõik püüavad meeleheitlikult “kastist väljaspool” mõelda, näitab Microsofti uus logo justnimelt kastisisest mõtlemist, kujutades end kastidena. Tõsi, värviliste kastidena, aga siiski kastidena, mis moodustavad kokku… kasti. Selles pole mingit dünaamikat, ega lovebrandi potentsiaali. See ei ole logo, mida tarbijad saaksid armastama või lausa jumaldama hakata.