Kirjand kui eksamivorm pole kuhugi kadunud, see tuleb lihtsalt kirjutada raskemates tingimustes. Koostanud ja viinud praeguseks läbi kaks proovieksamit ligi sajale abituriendile, olnud aineõpetajana tänavuse riigieksami komisjonis ning kogenud uut eksamit ka omal nahal, tuleb tunnistada, et mu esialgne äraootav seisukoht uue eksamivormi suhtes on asendunud veendumusega, et lõpukirjandile pole leitud oluliselt paremat alternatiivi. Kui lugesin sügisel emakeeleõpetajate ärevaid kommentaare uue eksamivormi kohta, suhtusin ammuse kirjandivastasena neisse skeptiliselt. Ka mitme eliitkooli õpilaste ühispöördumist eksamikeskuse poole ei võtnud ma väga tõsiselt. Kahtlus, kas tänavuaastaseid lõpetajaid pole uue eksami kiirustava juurutamisega raskesse olukorda seatud, hakkas minus pead tõstma alles emakeelepäeval, mil sooritasin õpilasomavalitsuste liidu kutsel eksamisimulatsiooni, ja eelkõige seetõttu, et endalegi üllatuseks kulus mul eksami sooritamiseks üle viie tunni. Aga teadaolevalt on ministeeriumil plaanis eksamiaega tunni võrra lühendada.