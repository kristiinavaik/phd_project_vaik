Kuidas otsuseid tehakse? Liikmestaatus Euroopa Liidus annab Eestile võimaluse ja kohustuse rääkida kaasa ELi poliitikate kujundamises ning menetleda õigusakte. Eesti ELi suunaline poliitika väljendub valitsusametnike ning ministrite poolt ELi otsustusprotsessis esitatavates seisukohtades, ELi teemalistes sõnavõttudes ning erinevates strateegiadokumentides. Eesti riigi huvide edendamiseks ja kaitsmiseks Euroopa Liidus on vajalik efektiivse siseriikliku EL-iga seotud küsimuste koordinatsioonisüsteemi olemasolu. Allpool on lühidalt välja toodud koordinatsiooniprotsessis osalevad institutsioonid ja nende ülesanded. Täidesaatev võim Eesti seisukohti ELi algatuste ning eelnõude kohta koostavad ministeeriumid lähtuvalt oma valitsemisalast. Sealjuures on ministeeriumide ülesandeks korraldada seisukohtade kaitsmine ELi institutsioonides ning jõustunud ELi õigusaktide rakendamine. Ministeeriumide seisukohtade sidusus ning ELi õigusloome korrektne rakendamine eeldab tugevat koordineerimist. ELi küsimuste siseriiklikku koordineerimist juhib peaminister, kes ühtlasi kannab poliitilist vastutust protsessi tõhusa ja eesmärgipärase kulgemise eest. Valitsust ja peaministrit nõustab Riigikantselei EL sekretariaat (ELS), kes lisaks teenindab ametkondadevahelist koordinatsioonikogu, korraldab Euroopa Liidu dokumendihaldust, osaleb valitsuse Euroopa Liidu alaste seisukohtade kujundamises ning seirab ELi õigusloome rakendamist. Tagamaks, et ametkondadevaheline koostöö ELi asjades oleks ladus ning valitsuse istungitele esitatavad materjalid paremini ettevalmistatud, moodustati Vabariigi Valitsuse korraldusega koordinatsioonikogu (KOK). KOK peamisteks ülesanneteks on ministeeriumidevahelise kooskõla tagamine valitsuse positsioonide osas, vaidlus-küsimuste lahendamine, infovahetus ning kõikvõimalike muude Euroopa Liiduga seotud probleemide kaardistamine ja lahenduste leidmine. KOK kõrval on ministeeriumid moodustanud ka mitmeid siseriiklikke töögruppe (ministeeriumite vahelised või ministeeriumi sisesed), et kaasata Eesti seisukohtade kujundamisel võimalikult palju osapooli ning tagada seeläbi seisukohtade parem kvaliteet.