Anneli loodab, et saab lihtsalt rahulolematusest torisemise asemel midagi head ära teha. «Ühtegi asja elus ei või edasi lükata!» rõhutab naine ja tunnistab, et vanemate kaotus pani ta elule hoopis teisiti vaatama. Hellitada tuleb nii ennast kui teisi — kui näed võhivõõraski midagi ilusat, siis ütle seda talle! Anneli teab, et paljuräägitud carpe diem ehk iga päeva nautimine on valikute küsimus. Tedagi häirib, kui ta töölt koju jõudes avastab, et nõud on pesemata ja saapad esikus pilla-palla. «Aga siis küsin endalt: kumb on olulisem, kas see, et panen igal õhtul saapaid ritta, või see, et lähen hoopis jooksma ja tunnen end hästi?» On hetki, mida tahaks nii väga vanematega jagada. Näiteks siis, kui seisad ülikooli lõpuaktusel ja laulad Gaudeamust. Või siis, kui võtad kätele oma vastsündinud lapse. Kõige enam kurvastab Annelid aga see, et tal jäi vanematele ütlemata, kui väga ta neid armastab. Sama viga teistega ta korrata ei kavatse ja soovitab kõigile: öelge oma lähedastele, kui kallid nad teile on! Iial ei tea, mida toob homne päev.