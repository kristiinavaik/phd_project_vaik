Juuretise tegin ise : panin kolm viilu naturaalse juuretisega rukkileiba kaussi ja valasin peale pool liitrit hapupiima (Farmi). Kausi katsin kinni ja jätsin kolmeks päevaks köögilauale päikese kätte käärima. Esimest korda leiba ei küpsetanud - lihtsalt "toitsin" juuretist (segasin poole liitri sooja veega, lisasin rukkijahu, lasin vahumullikeste etapini käärida.) Siis panin kulbitäie juuretist kõrvale, ülejäänud viskasin ära. Selle juuretisega olen nüüd edukalt kolm satsi leiba küpsetanud. Esimesel korral tegin täitsa tavalise 100% rukkileiva. Oma "tavalisele leivale" lisan vaid köömneid ja linaseemneid . Teisel korral (jaanipäevaks) tegin ühe pätsi tavalist ja teise pätsi tainasse segasin Pere kaubamärgi "viiepäeva" suitsulihatükke. Eile küpsetasin taas leiba (üleeile hommikul panin hakkama), tegin ühe tavalise pätsi ja teisele lisasin sarapuupähkleid, kuivatatud jõhvikaid ja heledaid rosinaid. Imemaitsvad said.