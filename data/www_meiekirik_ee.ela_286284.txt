Soome vasakpoolsed parteid – sotsiaaldemokraadid ja Vasakliit – leiavad, et kirik peab tähelepanelikult kuulama, mida rahvas nn sooneutraalse abielu küsimuses tahab, vahendab Kotimaa24. Väljaanne Kotimaa küsis parlamendiparteidelt, kas nende arvates tohib kirik ise otsustada samasooliste paaride laulatamise lubatavuse üle. Parempopulistideks nimetatud Põlissoomlased ei andnud otsest vastust, kuid märkisid, et kristliku abielukäsituse järgi tähendab abielu mehe ja naise liitu. Kristlike demokraatide arvates peaks kirikule selles küsimuses jääma õigus ise otsustada, ilma et talle avaldataks poliitilist survet. Soome vasakparteid on seevastu seisukohal, et kirik peab järgima ühiskonna arenguid ja arvestama sellega, mida inimesed tahavad. „Kirik peab kikkiskõrvu kuulama kodanike muutuvaid nägemusi, mis muuhulgas on seotud samasooliste abielu laulatamisega. Laulatamisest keelduvat seisukohta loetakse sageli solvavaks ja diskrimineerivaks,“ vastas Vasakliit. Soome erakonnad siiski leiavad, et küsimuses, keda tohib laulatada, otsustab kirik ise.