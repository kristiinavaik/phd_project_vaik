Aasta kõige külmemal ja pimedamal ajal tähistame Jeesuse sünnipäeva. Ta tuli ilmale Petlemmas üle kahe tuhande aasta tagasi noorest naisest nimega Maarja, kes oli kihlatud Taaveti soost pärit Joosepi-nimelise mehega. Ja kuigi ajalooliselt leidis see ainukordne sündmus aset tükk aega tagasi, pühitseme seda ka tänavu täie pühalikkusega. Luuka evangeeliumist loeme taas Jeesuse sündimise lugu. Sel pühal jõuluõhtul teevad hinge hellaks lapsepõlvest tuttavad koraalid ja küünalde sära, mis muudab valgemaks pimedaima öö. Kõige enam kiirgab aga valgust vastsündinud Jeesuslapsest, sest Jumala tahe “sai lihaks ja elas meie keskel, ja me nägime tema kirkust nagu Isast Ainusündinu kirkust, täis armu ja tõtt.”