Sa arvasid minu kohta õigesti. Mul pole küll paberit, aga suur kiindumus ja armastus. Eks armastus ja huvi emakeele vastu paistab selgesti välja, isegi siin foorumis. Ning keelekasutus annab ju ka üsna tõepärase pildi inimese loomusest ja muidugi ka hingeharidusest. Nii võib mõni kirjutaja saada lähedaseks ja omaseks pelgalt selle põhjal, k u i d a s ta ennast väljendab. Palju sagedamini tekivad kahjuks muidugi vastupidised tundmused. Eks mõtlen minagi mõnikord öösiti, et ei jaksa enam valusid taluda. Ja siis võtan veel teise opiaadi, kuigi tean, et järgmisel päeval olen merehaige just nagu sinagi. Aga mõnikord tahaks nii väga magada kolm-neli tundi järjest, mitte pöörelda ja keerelda ning iga tunni järel kella vaadata. Eelmist elu ei mäleta minagi. Ma pole ka päris veendunud, kas see uuestisündimise teooria siiski pädeb või on see kõik ainult inimlapse lohutuseks välja mõeldud. Aga sa mainisid, et igatsed midagi suurt ja helget, ning ka dejà-vu fenomeni. See pani mind mõtlema, et kas ehk minugi "mujalolemised" polegi just seda. Nimelt kogen ma tervise ja pingete seisukohast kergemal eluperioodil üsna sageli - vahel isegi paar korda päevas - imepäraseid mujalolemisi. Sekundi või kahe vältel olen ma kusagil mujal. Kus, ei tea. Igatahes on seal päike või mingi muu valgus, mis ei ole pimestav, vaid soe ja hellitav. Nagu suvisel aasal.