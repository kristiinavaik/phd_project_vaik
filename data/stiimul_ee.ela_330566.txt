Õigusapteekide poole pöörduvad peamiselt venekeelse elanikkonna esindajad ja pensionärid, murede seas annavad tooni pärimis- ja võlaprobleemid ning perekonnaseadusega seotud küsimused, kirjutavad ERR Uudised . Eesti juristide liidu direktori Krista Paali sõnul on teenus kõige populaarsem just vähekindlustatud inimeste seas, kes ei jaksa endale juristi palgata. "Õigusapteeki tuleb valdavalt venekeelne elanikkond, kuna meil on tagatud nii eesti- kui venekeelne teenindus. Siis on pigem nad üle 40, majanduslikult juba kas siis raskustesse sattunud või kohe-kohe sattumas," ütles Paal ERR-i raadiouudistele. "Ja teine kontingent on siis pensioniealised inimesed." Sarnased on probleemidki, millega tasuta õigusabisse pöördutakse. Osaühingu õigusbüroo juhatuse liikme Raivo Kiisa kinnitusel on valdavaks kujunenud pärimisprobleemid ja võlamured. Ka on sagedased perekonnaseadusega seotud küsimused, nii eeskoste kui abielulahutusega seoses. Kiisk nentis, et tihti lükkavad inimesed probleemiga tegelemist edasi kuniks see on juba liiga suur.