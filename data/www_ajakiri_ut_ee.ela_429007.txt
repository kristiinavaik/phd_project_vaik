Esmaspäeval, 16. juunil sõlmisid Tartu Ülikool ja Keemilise ja Bioloogilise Füüsika Instituut (KBFI) strateegilise koostöö lepingu, millega ühendatakse jõud teaduse ja õppetöö arendamisel. Leping sätestab Tartu ülikooli ja KBFI koostöö teadusuuringute ning doktori- ja magistriõppe läbiviimisel täppis- ja loodusteaduste valdkonnas. Samuti hakkavad lepinguparterid ühiselt kasutama teadusaparatuuri ja laboreid ning teevad koostööd rahalise toetuse leidmisel uutele teadusprojektidele. KBFI direktor Raivo Sterni sõnul soovib instituut koostöölepinguga suurendada oma panust Eesti kõrghariduse kavandamises ja arengus.