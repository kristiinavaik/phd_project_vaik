Teksti loomisel on oluline nii lugemine, mõtlemine kui ka kirjutamine. Heas tekstis on valitud sõnastus, stiil ja ka kujundlikkus omal kohal. Lugema kutsuv tekst on originaalne, mõttelt sügav, veenev ja argumenteeriv. Kõiki neid eesmärke teenib uus eksamivorm. Tekst ja sellest arusaamine on tõsisem probleem, kui esmapilgul tundub. Üks põhjus, miks lapsed koolis edasi ei jõua, on, et nad ei oska teksti mõttega lugeda ei kirjanduses, ajaloos, geograafias ega ka matemaatika tekstülesandes, rääkimata definitsioonidest ja reeglitest. Kõige rohkem peab tekstiga tööd tegema eesti keele õpetaja, et kellelgi poleks põhjust öelda: mis te seal teinud olete, lapsed ei oska lugeda ega kirjutada. Mille vastu võideldakse? Õppekavaga ei ole 2003. a eksamis vastuolus midagi, pealegi on õppekava üldosa nii üldsõnaline, et hea tahtmise korral võib neid mõtteid piiritult avardada või soovi kohaselt koomale tõmmata, kuidas parasjagu tahetakse. Me võiksime skolastilist vaidlust arendada lõputult.