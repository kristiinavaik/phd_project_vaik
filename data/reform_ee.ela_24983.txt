Õigusaktid tuleb koostada lihtsas keeles, selgelt ja täpselt, arvestades eelkõige õigusakti eeldatavat sihtrühma. Muuseas, seaduste keelepruuki pole palunud lihtsustada mitte jahimehed ega maaomanikud, insenerid ega psühholoogid, vaid kohtunikud ja advokaadid ehk tippjuristid. Kui seaduse koostaja ei suuda seaduse mõtet ja eesmärke inimestele arusaadavalt sõnastada, tuleb kriitiliselt küsida: mis on see küsimus, mida lahendatakse ja kas seda peab tegema just seadusega? Kiirustades head ei sünni Teine võtmeküsimus on huviliste kaasamine. Mida varem huvilised seadusloomesse kaasata, seda kergem on lihvida eriarvamusi ja jõuda konsensuslike lahendusteni. Vaidlus ei kuluta head ideed, küll aga viskab halvad ideed kiiresti laualt maha. Ja lõpuks peab üks hea seadus olema ka mõjus. See eeldab, et mõjusid tuleb juba enne vastuvõtmist analüüsida. Et ei peaks tõdema: taheti parimat, aga välja kukkus nagu ikka.