Kui atmosfääri ülakihtidesse jõudnud päikeseenergia vähenes saja aastaga vaid kahe kümnendiku protsendi võrra, liikus sademete vöönd lõuna poole 500 kilomeetri jagu. Washingtoni saar, mis asub põhjalaiusel 5˚N, saab aastas vihma kolm meetrit, kuid 400 aasta eest sai vähem kui ühe meetri. Seevastu nüüd kõrbelaadsed Galápagose saared lõunalaiusel 1˚S olid väikesel jääajal palju märjemad. Ilmastiku muutumine tõi kaasa ka muutused inimeste sõjalises aktiivsuses. Arheoloogid on täheldanud, et Indoneesia ja Vaikse ookeani lõunaosa saartel suurenes vihmavööndi lõunasse liikudes kindlustuste hulk. Enim ehitati kivist kaitserajatisi väikese jääaja lõpul. Vihmavöönd nihkus lõunasse, põhjapoolsed saared jäid põua kätte ja nende asukad hakkasid tungima lõuna poole – mille vastu sealsed asukad pidid end kindlustama. Kui vihmavöönd nihkub viie kraadi võrra põhja poole, satuvad ekvaatori lähistel elavad sajad miljonid inimesed hätta. Enamik neist rahvastest elab arengumaades ja satub seega ka veel suuremasse sõltuvusse toiduabist, kõnelemata sealse elurikkuse kadumisest. Vihmavööndisse nihkuvad rahvarohked alad, nagu El Salvador ja Manila Filipiinidel satuvad aga üleujutuste meelevalda. Ohtu satuvad sealsed kohvi- ja viinamarjaistandused, mis ei jäta nende saaduste maailmahindadele mõju avaldamata. Näiteks on Colombia maailma kolmas kohvitootja, hätta võivad jääda ka Ecuadori banaanikasvandused, mis vajavad niiskust ja aastas üle kahe meetri vihmavett. USA edelaosa on juba praegu mitmete aastate vältel põua all kannatanud.