Eile öösel hävis suur osa Tokoi pansionaadi sisemusest, ajaloolises majas Suur–Lossi tänaval põlengu ajal inimesi polnud ja keegi vigastada ei saanud. Päästekeskus sai Suur–Lossi 24 asuva maja põlengust teate kell 5.06. Kohale sõitsid kaks Haapsalu, kaks Risti ja üks Pürksi päästekomando ekipaaž. Päästjad said tulele piiri kl 5.58 ja kustutustöö lõpetati kl 9.39. Kella kaheksa ajal põlengupaika jõudnud päästeteenistuse Haapsalu komando operatiivkorrapidaja Hannes Kliss ütles, et maja sisustus on hävinud. „Õhtul oli keegi seal kütmas käinud ja oli katlale pilgu peale heitnud. Kõik märgid näitavad seda, kuid see on minu isiklik arvamus, et tuli sai alguse katlaruumist ja kütmisest,” ütles ta ja toonitas, et lõpliku hinnangu annavad eksperdid uurimise järel.