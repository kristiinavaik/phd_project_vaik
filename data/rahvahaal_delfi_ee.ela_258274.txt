Ajal, mil maailmas võttis võimust tehnoloogia areng ning rikastel prouadel oli aega liiga palju üle, hakati moe pärast tegelema koerte tõuaretusega. See on aga kahjuks muutunud tõeliseks koerte piinamiseks. Koeri hakati aretama umbes 5000 aastat tagasi. Praeguseks on maailmas ligi 400 koeratõugu. Kõik tõud on aretatud hundist. Esialgu aretati koeri enda tarbeks, nad elasid inimesega sümbioosis. Inimene toitis koera ning koer vedas selle eest rakendit, püüdis kõrbeväljal jäneseid või otsis üles maha lastud linde. Igal koeratõul oli kindel eesmärk. See oli täiesti normaalne 2 liigi vaheline suhe. Siis aga tekkis meeletu maania koeri enda suva järgi mõtlematult ümber kujundada. Tekkis soov sülekoerte järele. Olemasolevaid tõuge hakati aretama aina võiksemaks ja ilusamaks. Paraku on see rikkunud jäädavalt koerte tervise. On meeletult inimesi, kes ihkavad Chihuahuat, mopsi või mõnd muud eriti armsat koera. Paraku on aga nii, et esmapilgul ilus koer on füüsiline invaliid. Neil on nägemisprobleemid, nad ei ole võimelised iseseisvalt sünnitama ja talvel külmuksid ilma riieteta lihtsalt ära. Selliste koerte elu on veel normaalne inimese juures elades, kuid looduses hukkuksid nad kohe. On aga koeri, kes ka inimese hoole all elavad täielikus piinas. Nende hambad ei mahu suhu ära, nahk lötendab nii, et nad võiksid oma nahas ringi hüpata ning ninasõõrmed on peaaegu kinni kasvanud. Näiteks bulldog on koer, kellel ei mahu hambad suhu ära ja see on talle tegelikult väga ebamugav. Paljud tõud aga peavad lakkamatult lõõtsutama, kuna ninasõõrmeid pole ollagi ja karva pikkus ületab nende keha pikkuse. Sellised koerad elavad tõelises piinas. Aga inimest ei huvita see. Peaasi, et saaks aretada järgmise bioloogilise värdja, kes inimestele "peale läheb". Paraku on soovijaid alati ja kus nõudlus seal ka pakkumine. Vigased koerad lähevad nagu soojad saiad.