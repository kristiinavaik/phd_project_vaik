Loomulikult pidi Jeesus mõistma, et säärane uudis ei ole tema enda koguduse rahvale vastuvõetav. Kohe tekkis inimeste seas pahameel, mis päädis sellega, et Jeesus sünagoogist välja heideti kui inimene, kes räägib jumalatuid sõnumeid. Kuid Jeesus ei saanud ka vaikida, sest tõde ei ole võimalik varjata. Jumala sõna pidi avalikuks saama. Meie oleme Jumala viinamäe töölised. Jeesus on meie kohtagi ju sellise käsu andnud, et kui me Jumalasse usume, siis me peame seda ka avalikult üles tunnistama. Aga ometi ei pea me väga pead vaevama ja muretsema selle üle, kuidas siis minu elus see kuulutamine välja näeb või mida siis mina ära tegema pean hakkama, et Jumal oleks minu kuulutusega rahul. Sest Jumala sõna, mis meisse on külvatud, saadab ise korda selle, et ma mulle seatud ajal ütlen seda, mida Vaim mulle öelda annab. See tegelikult ka ei tähenda muud kui minemist oma igapäevaelusse julgusega, teades, et see, mida tuleb teha, on üksnes vastata, kui minult küsitakse.