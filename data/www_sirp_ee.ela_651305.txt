Vilsandi on olnud aga huviobjektiks juba ammugi ja peaasjalikult oma linnuriigi tõttu. Kolmveerand sajandit tagasi, Eesti ajal, oli majaka juures juba avatud väike hotell ja töötas väike restoran, kus pakuti kohalikel saadustel põhinevaid roogasid, peamiseks koostiseks olid neil angerjas ja koskla munad. Ka kirjanikke on Vilsandi ligi tõmmanud. Paljud neist on käinud Vilsandiga ligilähedast tutvust sõlmimas. Eelkõige ülelahe mees, Lümandast pärit August Mälk, kes on kirjutanud kauni ja romantilise novelli Vilsandi esimesest asukast, Hollandi meremehest Tollist, kes sattus siia merehädalisena ning asutas siin esimese talu, mis siiani kannab tema nime. Samas talus suvitas kolmekümnendadel aastatel Gustav Suits, kes olevat Tolli talu rõdul kirjutanud kaks lembeluuletust ning pühendanud need kahele kaunile peretütrele. Oskar Kruus ajab siiamaani nende luuletuste jälgi. Hilisemal ajal kirjutas Kuusnõmmelt pärit Aadu Hint Vilsandi saarest Vesiloo nime all tervelt neljas “Tuulise ranna” raamatus. Ent kaks kirjanikku on Vilsandi saarel elanud päriselt. Sass Suuman elutses siin kümmekond aastat ning kirjutas koguni luulekogu Vilsandist ja maalis siin terve seeria mere ja ranna pilte. Heino Väli aga valis Vilsandi päriskoduks ning leidis siit inspiratsiooni oma Felslandi saare hirmsa mereröövli Silver Ükssilma raamatute kirjutamiseks.