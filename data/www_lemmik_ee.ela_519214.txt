Kõpu Põhikooli bioloogia- ja geograafiaõpetaja Piret Suurkase sõnul on omapärane lind mõisapargis tegutsenud märtsi algusest. Õpilased on lindu lausa viie meetri kauguselt imetlenud, kuid too pole oma tegemisi häirida lasknud. Kannatlikumate linnuvaatlejate väitel käib haljasalal isegi musträhnide paar. Lisaks emaslinnule, kellel on kuklal punane laik, on seal nähtud ka punase pealaega isasrähni. Õpetaja abikaasa Meelis Suurkask tunnistas, et kui kuulis Kõpu pargis musträhnide tegutsemisest, siis ta esialgu ei uskunud seda. Kõpu lähedal Soomaa rahvuspargis töötav bioloog selgitas, et musträhn on tegelikult suurte metsade lind. Ta elab okasmetsades, männi- ja segametsades ning eelistab ka hõredaid männikuid, raiesmikke ja põlendikke, jäädes inimestele sageli märkamatuks.