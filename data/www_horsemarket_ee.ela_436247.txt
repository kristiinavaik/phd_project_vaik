Hans Günter Winkler on nimi, mis särab eredaima tähena maailma ratsasporditaevas. Mitte vähem ere täht pole Winklerile suure kuulsuse toonud ratsu Halla. Halla on pruun mära, välimuselt täisvereline, kuigi tema isa Oberst oli traavel ja ema Helene segatõuline. Ta sündis 1945. a. Dortmundi lähedal ja kuulus hobusekasvataja Gustav Vierlingile. Halla alustas võidusõiduhobusena. Seejärel otsustati proovida teda kolmevõistluses, kuid et ta oli ratsastamiseks liiga närviline, tagastati ta omanikule. G. Vierling andis 1952. a. hobuse sõita Hans Günter Winklerile (alustas rahvusvaheliste võistlustega 1948. a. 21-aastasena) ja ... nad võitsid takistussõitudes juba samal aastal. 1953. a. võitsid Winkler ja Halla Roomas, Madriidis, Rotterdamis, Pariisis. 1954. a. alustati võitudega Dortmundis, Roomas ja Luzernis. Ning Madriidis tuli prille kandev sakslane Hallaga maailmameistriks! Järgnesid võidud Aachenis, Dublinis, Pinerolos. Winkler ja Halla olid need, kes pärast kahekümneaastast vaheaega tõid sakslastele võidud ka Ameerika mandril – Harrisburgis, New Yorgis (4 sõitu), Torontos. Üldse võitis Halla aastail 1953-1954 47 võistlust, peamiselt välisriikides. 1955. a. säilitas Winkler maailmameistritiitli. Teda tervitas 55 000 pealtvaatajat! 1956. a. sai Hans Günter Winklerist oma Hallaga olümpiavõitja. Samas alustas võidukäiku Saksa FV takistussõiduvõistkond. Ent olümpiavõit tuli Winklerile kohutavalt raskelt. Eelviimasele hüppele minnes eksis Winkler pöördel ja, püüdes seda viga veel õhus parandada, viis keha järsu tõmbega üles. Kohkunud pealtvaatajad nägid, kuidas ta põlved välkkiirelt sadulas kokku surus, ise aga vajus tagasi, suutmata end enam liigutada. Ta püüdis veel ainult sadulas püsida. Valuline reielihase rebestus röövis ratsanikult peaaegu teadvuse. Viimase takistuse ajas ta maha. Kuid see oli alles esimene voor! Paistis, et saksa meeskonna saatus on otsustatud. Winkler võttis kokku oma jõu ja tahte, abiks ka morfiumisüst ning läks siiski teise vooru starti. Halla paistis nagu teadvat, mida tunneb tema sõitja, keda vahepeal veel lihasekramp tabas, ta hüppas ja hüppas. 17 hüpet! Ja ... kõik puhtalt!