Ida-Viru maavanem Riho Breivel rääkis möödunud nädalal BNS-ile antud intervjuus, et valdav osa Ida-Virumaa venekeelsetest elanikest elab Venemaa inforuumis ja ei hakka kunagi Eesti infokanaleid kasutama. Maavanema sõnul suvel toimunud digipööre kohalikke venelasi eriti ei mõjutanud. “Nad ei teagi, et mingi digipööre üldse toimus. Nad ei vaadanud neid Eesti kanaleid niikuinii,” rääkis Breivel ja lisas, et kuigi näiteks Peipsi-äärsed venelased räägivad ka eesti keelt, on telekaantenn ikka Venemaa poole. Venemaa alustas digitaaltelevisioonile üleminekut tänavu veebruaris, kui Habarovskis jõudis tasuta digilevisse kaheksa telekanalit. Kogu Venemaa on võimudel plaanis digileviga katta 2015. aastaks. Analooglevi jääb paralleelselt digileviga kasutusele seni, kuni 95 protsendil elanikkonnast on olemas digisignaali vastuvõtjad.