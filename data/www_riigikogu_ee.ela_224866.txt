Mark Soosaar:
- Austatud peaminister! Ankrumehena ma tahan esitada suhteliselt lihtsa küsimuse. Nimelt üha rohkem riigipäid ja juhtivaid teadlasi on veendunud selles, et maakera kliima soojeneb ja see võib tuua kaasa ettearvamatuid muutusi, mis mõjutavad inimkonna ellujäämist üldse. Alles paar päeva tagasi esines ÜRO peasekretär Ban Ki-moon vastava avaldusega. Mida teie kui peaminister soovitate teha, et ka meie väikeses provintslikus pisiriigis veenda neid skeptikuid, kes ei usu seda juttu ja arvavad, et see on tühi lora? Et ei ta soojene midagi ja maailmamere pind ei tõuse.

Peaminister Andrus Ansip:
- Ma arvan, et teaduslik diskussioon ükskõik missuguses teadusküsimuses peab olema tervitatud. Kindlasti ei tohiks mitte ühegi riigi peaminister sekkuda teaduslikku diskussiooni administratiivsete meetoditega või siis oma autoriteediga. Ükski peaminister ei tohi maha tappa teaduslikku diskussiooni. Me rääkisime eelmise küsimuse raames süsinikdioksiidi emissioonist, ka see teema on ju seotud kliima soojenemisega. Kui süsinikdioksiidi paisatakse õhku, siis see sünnib tavaliselt põlemise tagajärjel. Ja kui põlemine toimub õhu keskkonnas, siis väga suur kogus õhulämmastikku oksüdeerub põlemise käigus, põlemise tagajärjel tekkivad lämmastikoksiidid ja nende oksiidide ühinemisel veega tekkivad happed surmkindlalt kahjustavad inimeste tervist. Põlemine tekitab seega selliseid aineid, mis kõige otsesemalt lühendavad inimeste eluiga või tekitavad inimestele terviseprobleeme. Seetõttu igal juhul, olenemata sellest, kas süsinikdioksiidi emissiooni piiramisega hoitakse ära kliima soojenemine maakeral või mitte, need piirangud teenivad Eesti elanike parema tervise huve.

Esimees Ene Ergma
- Suur tänu, härra peaminister! Lõpetan selle küsimuse käsitlemise, kuna aeg on läbi. Ma tahaksin proua kultuuriministrilt vabandust paluda! Me ei jõudnudki teieni, kuna teie meeskolleegid kasutasid väga täpselt oma aja ära. Aitäh, head kolleegid saalis, küsimuste esitamise eest!