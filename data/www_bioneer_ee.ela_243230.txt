Euroopa Kohus leidis, et kui Itaalia siseriiklik õigus nii ette näeb, ei ole avaliku võimu organitel ettevõtetelt heastamismeetmete rakendamise nõudmisel kohustust esitada absoluutseid tõendeid selle kohta, et kahju on tekitatud just nende ettevõtete poolt, ent haldusorganid peavad siiski eelnevalt läbi viima uurimise, mille käigus tuleb anda ettevõtetele võimalus oma seisukohtade esitamiseks. Samuti peavad haldusorganid suutma esitada veenvaid tõendeid, et ettevõtete vastutust eeldada – näiteks tõendades, et käitis asub saastuse lähedal ning et kahju tekitanud saasteained on seotud tehase tegevuses kasutatavate saasteainetega. Keskkonnavastutuse direktiiv jõustus juba 30. aprillil 2007.a., ent selle rakendamine ei ole seniste märkide kohaselt eriti efektiivne olnud. Vastavalt direktiivile tuleb Euroopa Komisjonil esitada aruanne direktiivi rakendamise kohta 30. aprilliks 2010.a, sellest peaks direktiivi senise rakendamise seis täpsemalt selguma.