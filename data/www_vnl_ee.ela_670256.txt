Vene kaitseministeerium tühistas USA telekanali ABC akrediteeringu pärast seda, kui telekanal näitas intervjuud Šamil Bassajeviga. Sellest teatas pühapäeval Vene kaitseminister Sergei Ivanov, kes viibib Vladivostokis sõjamerelaevastiku päeva pidustustel. Ivanov ütles, et ta andis täna korralduse, et ükski Vene sõjaväelane ei tohi edaspidi olla ühendudes Ameerika telekanaliga ABC. Ivanovi sõnul kavatsetakse ajakirjandusega avameelselt suhelda, kuid seda telekanalit ei kutsuta enam Vene kaitseministeeriumisse ega anta sellele ühtki intervjuud. Vene kaitseministeeriumi jaoks on see telekanal edaspidi persona non grata, ütles Ivanov. 28. juulil näitas telekanal ABC intervjuud Bassajeviga, kes muu hulgas ütles, et ei tema ega ükski tema toetaja ei ole Põhja-Osseetias ega Tšetšeenias tapnud ühtki last. Vene peaprokuräri asetäitja Nikolai Šepel nimetas Bassajevi väidet, et ta pole seotud Beslani laste hukkumisega 'jultunud valeks ja jõhkraks kavaluseks'. Šepeli sõnul on Bassajevi süü Beslani sündmustes, kaasa arvatud koolilaste hukkumises täielikult tõestatud, nii kriminaalasja materjali kui vahistatud bandiitide tunnistuste põhjal.