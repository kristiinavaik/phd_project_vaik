Tänase päeva hommik tõi erakonnale ja meile uudise, et kriminaalasi, mis oli algatatud kontrollimaks Silver Meikariga seotud väiteid, otsustati lõpetada. See tähendab lihtsas eesti keeles, et ajalehes esitatud kahtlused olid sellised, et politsei ja prokuratuur pidid seadusest tulenevalt neid kontrollima ning kontrolli tulemusena ei leidnud need kahtlused kinnitust. Oleme värskelt saanud ka sellekohase materjali, mis näitab, et tegu on olnud äärmiselt põhjaliku uurimisega. Kokku on selles asjas ütlusi küsitud üle 60 inimeselt, 82 inimese pangakontol toimuvat on vaadeldud. Ajaliselt kestis see kokku pea viis kuud. Mida öelda kokkuvõtteks? Esiteks, me täname südamest Eesti inimesi, kelle toeta see aeg oleks veel raskem olnud. Ehkki mõnele võib-olla tundus väike südamlik sõna väike asi, siis meie poolt vaadates oli see suur asi. Ja häid soove jagus. Teiseks, nagu öeldakse, on aeg tualeti ukse eri pooltel märkimisväärselt erineva pikkusega. Ligi viis kuud on sellise asja selgeks saamiseks, olles ise kahtlusalune, ikka üsna pikk aeg. Kindlasti tuleb mõelda tulevikus, milliseid ressursse juurde või muutusi on täiendavalt vaja, et sellised uurimised saaksid ajaliselt kiiremini läbi viidud. Kolmandaks, loodame, et kõik osapooled näevad selles negatiivses sündmuses ka midagi head. Hea on kindlasti see, et ühiskonnas toimub debatt erakondade, parlamentaarse demokraatia ja põhiseaduse rollist. Kindlasti on erakondade rahastamises aspekte, mida saab ja tuleb paremaks teha, et avalikkusel oleks veelgi parem ülevaade ja suurem usaldus erakondade vastu. Ka meie kohus on sellesse panustada. Neljandaks, märgime, et prokuratuuri põhjalik uurimine andis ligi viie kuuga väga tasakaalustatud ülevaate toimunust ja kahtlusi külvanud inimeste motiividest. Täname ka kõiki Eesti inimesi, kes ülekohut nähes otsustasid Reformierakonnaga olla.