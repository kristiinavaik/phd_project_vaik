Kitsaste õlapaelte ja sügava dekolteega särgis tolliametnikul kulub tükk aega, et kõik andmed tsikli tehniliselt passilt ajutise impordiloa dokumendile ümber kirjutada, ent pärast seda, kui oleme piiril veetnud umbes tunnikese, oleme taas teel. Ainus rahaline väljaminek, mille teeme, on kohustusliku liikluskindlustuse ostmine tsiklile. Sama võib öelda ka piiriületuse kohta Costa Ricast Nicaraguasse. Peale liikluskindlustuse ja tsikli rehvide ülepritsimise (ametlikult tuntud kui desinfitseerimine) muid väljaminekuid pole. Üks asi, mis meile edasi põhja suunas liikudes selgeks saab, on see, et seagripipaanika tõttu on igas piiripunktis üles seatud tervishoiutöötajate büroo, kellele peame kinnitama, et me ei köhi ega aevasta, meil pole peavalu, kõrget palavikku ega väsimustunnet. Viimasega on küll nii, et pärast kõiki piiriületusprotseduure troopikapäikese all ei vasta see täiel määral tõele. Kõige rohkem närve ja raha kulub sisenemisel Hondurasesse, nii et päris mitmel korral tabame endid mõtlemast, mida me sellest riigist üldse otsima läheme. Vastus küsimusele on aga proosaline – kui tahame edasi minna Guatemalasse, on Honduras lihtsalt ees ning muud võimalust pole, kui sealt läbi minna.