Tavaline taim Eestis. Kasvab sageli umbrohuna põldudel eriti ristikus ja taliteraviljas. Levinud veel niitudel, jäätmaadel, põllupeenardel, teede ääres, metsaservadel, rannikul. Sagedamini Põhja-Eestis. Korvõieliste sugukonnast, kahe- või mitmeaastane. Esimesel aastal areneb lehekodarik. Teisel ja järgnevatel aastatel kasvatab õievarred õitega. Tõusev kuni püstine, ülalt harunev vars on 10 kuni 50 cm kõrge. Lehed kaheli-sulgjagused, pealt peaaegu paljad, alt tihedalt lühikarvased, lehetipmed saagjad. Õied asuvad üksikult varte ja harude otsas. Keelõied tume-kuldkollased (harva kohtab keelõiteta taimi), putkõied kollased. Õisiku põhi poolkerajas, korvõisikud 2,5–4 cm läbimõõdus ja pikaraolised. Õitseb juunist septembrini. Võib levida ka vegetatiivselt, kui mullaharimisel juured tükelduvad..