Mis sulle elus üldse kõige tähtsam on - see, mismoodi elada: et mismoodi siis? 
- Elada armastuses ja armastades. Rumal on suuri sõnu loopida ja võibolla ütlen seda liiga julgelt, aga ma tõesti usun sellesse. "Amy seisukohas" on palju seda, et inimesed võtavad kunsti või ütleme, üldistades, midagi muud kui oma elu, oma lähedasi, eluüleselt - nagu miski muu kui sinu igapäevaelu, sinu elamine (tegusõna) võiks olla tähtsam. Minu arust ei ole, palju paha ja minu jaoks mõistetamatut saab alguse sellest, kui elu ei seata kõige tähtsamaks. Kui seatakse kõige-kõige tähtsamaks mõni lavastuse või filmi tegemine. Kunagi ei saa see niimoodi olla, muidu on nii paljud asjad juba eos valed. Aga sellega peab inimene pidevalt tegelema, iga inimene, igas hetkes, mitte reetma iseennast, kui tahes raske see ka poleks. Elu ja teatri vahel peab olema mingisugune sild, olgu selle nimi mäng või kuidas kellelegi mõelda meeldib. Üle viid oma tõe ja enda, aga see peab olema ühepoolne liiklus, kunst ei saa kunagi olla targem, kui on meie elu. "Amy seisukoha" tegevus toimub valdavalt kaheksakümnendatel ja üheksakümnendatel.
Kuidas sulle tundub, mis tendentsid on kaasaegses filmis ja teatris võrreldes toonasega? Milliseks võib osutuda filmi-teatri vastuseis näiteks kümne aasta pärast? 
- Aina rohkem näen neid paralleele kahe aja vahel. Meie ja tollase aja vahel. Mured, vastuseisud - kõik on samad. Olen püüdnud tutvuda tolleaegse filmi- ja telemaailmaga, püüdnud oma tegelast ja tema mõtteid mõista just tolles ajas, vaadanud neid tolle aja "Avatare", "Inceptioneid" ja Tarantino filme, ja ma näen, et täpselt need samad parallelid on seal olemas, probleemid ja müstika on ikka sama, lihtsalt ollakse kuhugi poole liikunud. Seetõttu arvan, et kümne aasta pärast on olukord sama, muutuvad paljud asjad, aga tuum jääb samaks, miski ei asenda teatri vahetust ja teisest küljest, pane neid ekraane, kaameraid, efekte ja suitsu lavale palju tahad, ikka on film alati ees. Ma arvan, et need kaks toidavad teineteist vahvasti.