Andmekaitse Inspektsioonile laekus 15.07.2010 Margus Lehesaare kaebus Teie tegevuse peale seoses tema isikuandmete avalikustamisega võrgulehel http://no.spam.ee/?p=236. Margus Lehesaare väitel ei ole ta andnud Teile nõusolekut oma isikuandmete avaldamiseks eeltoodud võrgulehel. Lähtudes eeltoodust on Andmekaitse Inspektsioon alustanud isikuandmete kaitse seaduse § 32 lõike 1 ning haldusmenetluse seaduse § 35 alusel riiklikku järelevalvemenetlust. Isikuandmete kaitse seaduse § 1 sätestab, et isikuandmete kaitse seaduse eesmärk on kaitsta isikuandmete töötlemisel füüsilise isiku põhiõigusi ja -vabadusi, eelkõige õigust eraelu puutumatusele. Eraelu puutumatuse osana on igaühel põhiõigus isikuandmete kaitsele. Eraellu sekkub andmete kogumine, salvestamine, säilitamine, muutmine ja kasutamine, sh väljastamine kolmandatele isikutele ja avalikustamine ehk igasugune isikuandmete töötlemine. Isikuandmete kaitse seaduse § 10 lõike 1 kohaselt on isikuandmete töötlemine lubatud üksnes inimese nõusolekul, kui seadus ei sätesta teisiti. Kui andmed on saadud avalikest allikatest, ei tähenda see seda, et ilma andmesubjekti nõusolekuta võiks neid igal pool piiramatult töödelda. Nii on ka antud juhul Margus Lehesaarel õigus nõuda isikuandmete kaitse seaduse § 12 lõike 4 alusel oma isikuandmete avalikustamise lõpetamist võrgulehel http://no.spam.ee/?p=236.