Eesti Olümpiakomitee teatas, et Eesti Spordiregistri andmetel on 2011. aasta seisuga riigi kõige harrastatavam spordiala jalgpall. Jalgpalliga tegeles 2011. aasta seisuga spordiklubides üle Eesti 14 061 harrastajat, millele järngnes võimlemine (13 447), ujumine (9881), korvpall (8053) ja kergejõustik (6601). Võrreldes 2010. aastaga suurenes jalgpallurite arv 370 võrra. Statistikaameti andmetel tegeles jalgpalliga aastal 1995 vaid 2651 inimest, aastaks 1999 oli see arv kasvanud 7301-ni ning aastal 2005 oli jalgpallureid 12 540. 1994. aastal osales Eesti täiskasvanute meistrivõistlustel jalgpallis 52 võistkonda, tänavu aga alustas täiskasvanute, noorte ja rahvaliiga peale kokku 628 võistkonda. Eesti Jalgpalli Liit on seadnud aastaks 2024 eesmärgi, et sarnaselt paljudele Euroopa riikidele jõuaks jalgpalliharrastajate arv 3-4% elanikkonnast, mis tähendab ca 40 000 pallurit.