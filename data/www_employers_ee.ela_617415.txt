Aasta alguse seisuga kuulus Eesti Ametiühingute Keskliidu (EAKL) ametiühingutesse 30 646 liiget – vähem kui aasta tagasi. Samal ajal on kasvanud liikmemaksu maksvate liikmete arv, teatas EAKL BNS-ile. “Siiski vähendas majanduskriis keskliitu kuuluvate ametiühinguliikmete üldarvu,” rääkis EAKL-i esimees Harri Taliga. Liikmeskonna kahanemisel on tema hinnangul mitu põhjust. “Mullu pankrotistus Eestis enam kui 1000 ettevõtet. Ainuüksi Kreenholmi pankrot, mis kuulutati välja eelmise aasta IV kvartalis, vähendas liikmeskonda enam kui 500 võrra,” selgitas Taliga. Teisalt korrastavad haruametiühingud tema sõnul jooksvalt ka oma liikmeregistreid. Liikmeskonna arengu osas tõi ta positiivsena esile, et vaatamata majanduskriisile ja koondamistele suurendasid seitse haruametiühingut mullu liikmemaksu tasujate arvu kokku 432 inimese võrra.