„Tõenäosus, et need komandod suletakse, on umbes 90 protsenti,” ütles päästeameti peadirektori asetäitja Alo Tammsalu Eesti Päevalehele. Kõigi kõnealuste puhul on tegemist väikeste komandodega, kus korraga on valves heal juhul paar päästjat, kes tõsise tulekahju korral ei tohiks suitsu sukelduda. Alguses kaalus amet ka Värska, Narva-Jõesuu ja Koeru komando sulgemist, ent nendest mõtetest loobuti. Ametlikud sulgemisotsused tulevad Tammsalu sõnul tõenäoliselt uue aasta alguses ja üheksa komandot pannakse kinni aprillis. Nende sulgemisega kaob 82 päästja senine töökoht, aga kõigile, kes vastavad kehtivatele nõuetele, tehakse Tammsalu kinnitusel pakkumine asuda tööle mõnda teise komandosse.