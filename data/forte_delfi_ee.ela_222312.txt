Suurbritannia juhtivaid okeanolooge, Cambridge’i ülikooli professor Peter Wadhams väidab, et Põhjapoolust ümbritsevaid meresid kattev jää kahaneb sellise kiirusega, et võib juba nelja aasta jooksul üldse haihtuda. Ehkki meri jäätuks uuesti igal talvel, rööviks selle puudumine suveharjal jääkarudelt nende jahimaad ning ohustaks neid väljasuremisega, vahendab The Daily Telegraph . Venemaa, Kanada ja Gröönimaa vaheline jäämass taandub ja kasvab aastaajati. Hetkel on selle suurus nelja miljoni ruutkilomeetriga miinimumis. Enamik mudeleid, kaasa arvatud need, millel rajanevad valitsustevahelise kliimamuutuste nõukogu IPCC viimatised hinnangud, on seiranud jääga kaetud mere pindala kahanemist viimastel aastatel ning prognoosinud selle alusel jääkatte edasist kängumist. Ehkki IPCC avaldab lootust, et jää jääb püsima 2030. aastateni, võtab Maslowski uurimus arvesse ka õhenemise kiirust ning kalkuleerib selle alusel, et jää kaob märksa kiiremini. Maslowski mudel koos väitega, et arktiline merejää on sattunud „surmaspiraali”, on küll poleemilise maiguga, ent polaaralade juhtivaid spetsialiste professor Wadhams nentis, et arvutused jätsid talle vägagi veenva mulje.