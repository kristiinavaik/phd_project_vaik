Vabadus on Berdjajevi metafüüsika süsteemi lähtekoht; kõige oleva algpõhjus pole mitte Jumal, vaid nn "ürgvabadus" -- see on kõigi asjade olemasolu kontekst. Kuna ürgvabadus on Jumalast primaarsem, pole ka Jumal kõikväeline. Ta ei suuda kaotada maailmast kurjust, sest kurjus tuleneb paratamatult vabadusest (vabadus aga on vanem kui Jumal). Kuid üks osa meie mõistusest ei suuda vabadust taluda, vaid taotleb kontrolli asjade üle, mugavust ja turvatunnet. Seetõttu jagab mõistus maailma kaheks: subjekt-objekt, vaim-loodus jne -- selles protsessis (objektiviseerimises) aga vabadus kaob. See viib inimesed ühtlasi eemale tõest -- tõde ei ole objektiivse maailma tundmaõppimine (see maailm pole niikuinii tõeliselt reaalne), vaid inimese osadus vaimuga.