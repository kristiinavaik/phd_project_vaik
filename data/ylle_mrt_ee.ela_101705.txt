Võiks kohe puhhilikult mõmiseda, et kes hommikuti kinos käib, see muidu aega ei viida… Käisin Detsembrikuumust vaatamas, ennelõunasel seansil. Üksinda sellepärast, et Mrt-l oli tööpäev. Ma ei teagi, kas see film mulle meeldis. Kohe filmi alguses see naiskõrilõikaja ja… Liiga palju lärmi oli ja kõmmutamist ja sellist kiviga-pähe-asja nagu selles perefilmis, milleta üks meie telekanal ei pea jõuluootust täiuslikuks. Naispeaosatäitja ei olnud veenev, filmi algul tundus suisa nõrk. Meespeaosaline oli see-eest hea üllatus. Ja mille pärast ma julgeks seda filmi soovitada kõigile - minge vaadake Karki! No Tõnu Kark on selles filmis ikka õudselt hea. Tema kindral Põdderi pärast võiksin Detsembrikuumust veelgi vaadata. Tänane päev, ehk siis 29.november, sobis selle filmi vaatamiseks muidugi eriti hästi. Aga ma pean ikkagi ütlema, et kokkuvõttes on see üks masendav lugu, kuigi kajastab ju Eesti jaoks üht positiivselt lõppenud ajapilti ja armastaval peaosatäitjate paaril hoiti ka kuni filmi lõpuni hing sees. Aga ma vist ei talu hästi, kui mulle kommuniste ja nõukogude võimu meenutatakse. Kohe filmi alguses haaras mind mingi vastik ärev hirm, selline tunne, et kuigi aasta on 2008, ei ole see revolutsioon veel lõppenud. Mul on kuskil vahemälus mingid failid, mida surkides ma alati tajun, et ajalugu võib korduda veel ja veel. Ja millegipärast tabasin ennast filmi ajal mitu korda mõtlemast meie pealinnas valitsevale erakonnale. Mingid seosed tekkisid. Usaldus, reetmine ja … rumalus. Rumala ja vaese töörahva lollitamine. Selline haava-peale-soola-film. P.S. Kinos pop-corni söömine tuleks seadusega ära keelata. Mobiilihelinat keset vaikust pannakse pahaks, aga see, et mingi vanamees pop-corni mööda hambaid kriuksutab, on juskui ok? Ootasin filmi algust näpud kuulmekäikudes. ja unistasin kodukinost, suure ekraani ja surraundiga, mõnusa diivaniga ja oma valitud seltskonnaga.