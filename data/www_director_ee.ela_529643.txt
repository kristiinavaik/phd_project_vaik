Kasutasin värskelt loetud materjali kohe ka meie instituudi kursusel “Tark marketing”. See on intensiivkursus väikese ja keskmise firma juhtidele ja turundusjuhtidele, mis kestab kokku 10 päeva kolme kuu jooksul. Iga kursant-firmajuht disainib ja viib läbi tegeliku turu-pilootuuringu, et leida vastus hetkel väga olulisele turundusküsimusele oma firmas. Uuringust, mis on juhtkonna tasemel mõtestatud ja ellu viidud, saab firma edasise turundustegevuse empiiriline ja ka metoodiline vundament. Directorist inspireeritud grupitööd tegime brändi põhiväärtuste sessioonis, kus kõik kursandid sõnastasid oma brändi põhiväärtused. Ja kui enda “hammaste parandamine” on kole keeruline ja valus ka, siis küll on tore pärast teiste, eriti suurte ja tuntud tegijate “hambaid parandada”. Jaotasime oma kursandid kolme töögruppi, igale grupile sai üks case-study, niisiis Klementi, Baltika või Ilves Extra kasvustrateegia. Seda tuli vaadelda just brändiarendaja silmade läbi ja siis kõrvutavalt analüüsida. Järgmisel päeval esitasime juba settinud tõdemuste saamiseks küsimuse: “Mida kasulikku sa nii enda kui oma firma jaoks avastasid eilses Directori grupitöös, kus me käsitlesime case stydyna värsket materjali Eesti ärimaastikult?”