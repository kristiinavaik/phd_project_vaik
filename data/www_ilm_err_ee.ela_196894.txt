Harju maakohus mõistis täna kindlustusraha saamiseks oma auto varguse lavastanud mehele tingimisi vangistuse. Kohus karistas Valeri Krehhovit (58) kindlustushüvitise väljapetmise eest tingimisi kuue kuu pikkuse vangistusega ning mõistis talt ERGO Kindlustuse AS-i kasuks välja 144 500 krooni. Süüdistuse järgi lavastas Krehhov sõbra Stanislaviga mullu 1. jaanuaril Sampo Liising AS-ile kuuluva, kuid tema kasutuses olnud Chrysler Grand Voyageri varguse. Süüdistuse järgi sõitis Stanislav Krehhovi mahitusel autoga Harjumaal Jõelähtme vallas Ülgase külas asuvas metsapargis vastu puud ning pani seejärel põlema. Krehhov pöördus juba samal päeval politseisse avaldusega auto varguse kohta. Krehhov märkis avalduses, et auto varastati vahemikus kell 3-12 Maardu linnast Avara tänava maja juurest. Kaks päeva hiljem esitas Krehhov kindlustusvõtjana kindlustusandjale vargusega tekitatud kahju hüvitamise nõude sõiduki kindlustusjuhtumieelses turuväärtuses. Uurimine tuvastas siiski kindlustuspettuse ning Krehhov anti kohtu alla. Stanislavi osas on materjalid eraldatud ning tema võimalik kohtusse saatmine selgub hiljem.