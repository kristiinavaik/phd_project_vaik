Tänast mängu alustas Võru meeskond hästi — tänu Robert Tähe tugevatele pallingutele mindi kohe 4:0 juhtima ning võõrustajad olid sunnitud sunnitud aja maha võtma, vahendas Võru klubi kodulehekülg. Esimeseks tehniliseks vaheajaks oli Võru edu 8:5 ning teiseks juba 16:11. Eduseisul 19:15 jäädi aga hätta vastaste kapteni Hendrik Kuriku planeeriva pallinguga ning pärast tema ässa oligi tablool viik 19:19. Geimilõpp kulges punkt-punkti heitluses seisuni 29:29. Siis hanitas Henri Treial võrku ning järgmisel rünnakul jäi Mirko Hani ründelöök mängu, rakverelased kasutasid võimaluse ära ning võtsid geimivõidu 31:29. Ka teine geim algas tasavägiselt. Võrulaste mängu esimene efektiivne blokk Kaido Treima esituses andis külalistele 12:10 edu. Teisele tehnilisele ajale mindi Võru 16:13 juhtimisel. Kolmepunktine vahe püsis seisuni 20:17. Siis õnnestus Hanil blokeerida vastaste diagonaalründaja Ilmar Mõtus, mitmel korral suudeti üles tuua rakverelaste rünnakud ning Tähe ja Hani toodud punktid kasvatasid vahe juba kuuepunktiseks — 23:17. Geimi lõpus ründas edukalt Henri Treial ja geimivõit 25:21 viigistas mängu üldseisu. Ka kolmas geim algas paljulubavalt — Hani ässa ja Marek Pihlaku efektse bloki järel juhtis Võru 8:4. Siis lasti aga vastastel 9:9 viigistada. Veel oli tablool viik 14:14, seejärel jäi Võru taha ja vahe aina kasvas — 16:19, 18:22. Geim kaotati 20:25.