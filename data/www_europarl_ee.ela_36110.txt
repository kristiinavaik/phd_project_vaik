Euroopa Parlament mõistab neljapäeval vastu võetud resolutsioonis hukka Venemaa ametivõimude otsuse lükata tagasi Rahva Vabaduse Partei registreerimistaotlus 2011. aasta detsembris toimuvatel riigiduuma valimistel osalemiseks. Saadikud kutsuvad Venemaa ametivõime üles tagama vabad ja õiglased valimised ning lubama rahvusvahelise pikaajalise vaatlusmissiooni korraldamist Venemaal. Neljapäeval vastu võetud resolutsioonis väljendavad saadikud "muret seoses raskustega, mida parteid kogevad valimisteks registreerimisel, kuna niisugune olukord sisuliselt piirab poliitilist konkurentsi Venemaal ja näitab, et poliitilisele pluralismile tehakse Venemaal ikka veel tõsiseid takistusi". Saadikud nõuavad, et Venemaa ametivõimud lubaksid Euroopa Julgeoleku- ja Koostööorganisatsioonil ning Euroopa Nõukogul korraldada valimiste pikaajalise vaatlusmissiooni ja teeksid selle missiooniga algusest peale täielikku koostööd. Lisaks palutakse kõrgel esindajal kindlalt nõuda niisuguse missiooni korraldamist.