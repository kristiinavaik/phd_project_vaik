Võru linnavõimu otsus, mis tõstab kaks korda prügiveo hinda, on enne valimisi pealtnäha selge rumalus. Tekib küsimus, miks endale enne otsustavat hetke sedasi jalga tulistada? See saab tulla kas ülimast ülbusest või ülimast rumalusest. Tegelikkuses pole linnavõim tõenäoliselt selle otsuse juures ei ülbe ega rumal: nagu linnapea Ülo Tulik tunnistas, on linnal vaja oma jäätmekeskus käiku lasta, muidu tuleb hakata trahvi maksma. Jäätmekeskus, mis kujutab endast üht platsi Umbsaares ja sellele paigaldatud prügipressi koos hoonega, pole iseenesest suur asi, aga selle rajamiseks toetusena saadud ligi üheksa miljoni krooni kinnimaksmine käib linnal praegusel raskel ajal selgelt üle jõu. Seetõttu on linnavõim kahvlis: kui jäätmekeskus käiku lasta, tähendab see prügihinna tõusu, kui keskus seisma jätta, tuleb kaela trahv. Kahe halva vahel valides oleks linnapea Ülo Tulik ilmselt valinud trahvi, sest otsused jäätmekeskuse rajamise kohta tehti varasema linnavõimu ajal.