Soomes elanud ajakirjaniku Rain Kooli sõnul oli parlamendiliikme Päivi Räsaneni telesaates esitatud homoseksuaalsuse teemaline avaldus soomlaste jaoks viimane piisk karikas, miks kirikust lahkuda. "Ta esines avaldusega, et homoseksuaalsed inimesed võivad tunda homoseksuaalseid tundeid, aga et nad peaksid need tunded kuidagi vaka all hoidma," tsiteeris Kooli ETV saates "Terevisioon" Räsaneni. Eesti mõistes ei öelnud Räsanen midagi kardinaalset, märkis Kooli. "Eestis me oleme kuulnud tegelikult neid avaldusi ka varem, aga soomlastele oli see võib-olla viimane piisk karikasse, millega mindi natuke üle piiri," tõdes ajakirjanik. Kooli sõnul on soomlastel aastakümnete jooksul arenenud üsna tugev tolerants kõikvõimalike vähemuste vastu. "Ainuke küsimus, milles soomlased homoseksuaalsel teemal on pisut kaheks jagunenud ühikonnas, on homoseksuaalsete inimeste õigus lapsi adopteerida." Samas ei põhjustanud vaid üks saade massilist luteri kirikust välja astumist, tõdes Kooli. Tema hinnangul võib sellel olla ka majanduslikke põhjuseid, kuna iga üle 20aastane kiriku liige maksab Soomes kirikumaksu 300 eurot (4700 krooni) aastas. "See ei ole väike raha kõigi inimeste jaoks. Võib-olla on ka majanduslikud põhjused ja on lihtsalt otsitud ettekäänet, et kirikust välja astuda."