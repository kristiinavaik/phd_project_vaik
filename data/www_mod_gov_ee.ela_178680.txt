Artiklis on esitatud eksitav väide, et kaitseministeeriumi ja klaasifirma Sans Souci vahel sõlmitud lepingud olid salastatud. Vastavalt avaliku teabe seadusele lasub igal riigiasutusel kohustus vajadusel kaitsta teise lepingupoole ärisaladust. Piirates osaliselt juurdepääsu lepingutes sisalduvale teabele on kaitseministeerium täitnud üksnes seadusest tulenevat kohustust. Lepingud avalikustati ministeeriumi algatusel, kuna teine osapool loobus oma ärisaladuse kaitse nõudest. Tõele ei vasta väide, justkui oleks kaitseministeerium avalikkusele valetanud ja varjanud monumendi klaaspaneelide väidetavat toonimuutust. 2009. aasta jaanuaris külastasid monumendi autorid Tšehhis asuvat tehast, tutvusid tööde käiguga ja juhtisid Sans Souci tähelepanu võidusamba ristiosa ühele defektsele detailile (turvistatud käe sümbolit ümbritseva sõõri üks osa). Kõnealune defektne detail asendati Tšehhi tehases töö käigus, ülejäänud detailid olid korrektsed. Selleks hetkeks juba monumendile paigaldatud sambaosa klaaspaneelidel defekte ega tooniprobleeme ei esinenud ja need vastasid kokkulepitud tingimustele. Kaitseministeerium ei ole varjanud monumendiga seotud lisakulusid. Iga mahukama ehituse puhul on suur tõenäosus täiendavate lisatööde või varem kokkulepitud tööde muutmise järele. Näiteks on kaitseministeeriumil tulnud võidusammast ümbritseva ala rajamisel teha täiendavaid kulutusi seoses keskkonna- ja muinsuskaitseliste lisanõudmisega.