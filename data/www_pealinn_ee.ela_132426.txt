EE juhatuse nõudmisel on miljarditesse kroonidesse ulatuvate kulutuste tegemiseks raha vaja nüüd ja kohe. Muidu jäävat, tulenevalt vanade energiaplokkide sulgemise vajadusest, Eesti aastast 2016 elektrita. Samas aga kulutatakse just praegu umbes 1,5 miljardit krooni olemasolevatele vanadele energiaplokkidele väävlipuhastuse seadmete soetamiseks eesmärgiga tagada nende plokkide energiavarustuskindlus võimsusega 700 MW aastani 2025. Ehk siis praegusega võrreldav aastane tootmismaht 8700 GWh. Lisaks on kasutuses uued CFB energiaplokid võimsusega 430MW. 2013. aastal valmib ka uus 650 MW Estlink 2 kaabel Põhjamaade energiasüsteemiga täiendava ülekandevõimsuse tagamiseks. Seega, kas Eestit ikka ähvardab elektripuudus, kui EE kohe miljardeid kroone ei saa? Eesti tarbijat elektripuudus ei ohusta Eesti tarbijate aasta keskmine tarbimiskoormus on enam kui tagatud. Lühiajalise tippkoormuse katmise tagab energiaühendus Põhjamaadega, Venemaaga, Läti-Leeduga. Nii toimib elektriühisturg kõigis Nord Pool liikmesriikides. Mitte ükski neist riikidest ei taga aasta ringi 100% enda tarbimisvajadust vaid enda jaamade toodetud elektriga. Sest majanduslikult pole niiviisi lihtsalt ratsionaalne. See ongi Nord Pool süsteemi mõte. Arvestame ka seda, et juba täna lahkuvad paljud suurtarbijatest kliendid Eesti Energia tegevusest tulenevalt hoopis konkurentide juurde. Sealhulgas Eesti Energia nõukogu liikmed!!! Eelnevast lähtuvalt on selgusetu, miks on EE-l kiiresti ja kohe vaja saada raha kahe uue põlevkiviploki hankeks.