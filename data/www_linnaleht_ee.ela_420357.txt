Ent kõige suurem võistleja enamikule naistele on nende mehe eks, kas hull või mitte. Tohutult raske on mitte Facebookis ekside profiilidel klikkida ja nende pilte vaadates mõelda, kumb meist parem välja näeb. Eriti kui kutt ise pidevalt räägib lahedatest asjadest, mida ta oma eelmise kallimaga koos tegi. Mingil hetkel tead temast juba nii palju, et viimane samm oleks selle vapustava naisega kohtuda ja veenduda, et muidugi sobin just mina palju ideaalsemalt oma kuti käevangu. See on selge märk sellest, et eksi järele nuhkimine tuleb kohe lõpetada. Mu sõbrants pole sellega aga nõus. Nii ongi temast saanud oma meeste ekside saristalker. Võin alati tema suhete lõppu ette ennustada. See juhtub hetkel, kui mees saab teada, et ta kallim on veetnud õhtuid tema endisega mingil ettekäändel ja võltsidentiteedi all kohvi juues, et tema ja enda kortsude hulka võrrelda. Ta viimane kutt on üle linna playboy ning ma ei teagi, kuidas mu sõbrants suudab üheksast viieni päevatööd teha ja siis veel ka ta kümnetel eksidel silma peal hoida. Nädalavahetusel kutsus sõbrants mu endaga kortereid vaatama. Minule tuli ta kolimisplaan üllatusena, kuid veetsime siiski laupäeva hommiku kena maaklerineiuga koos erinevaid pindu läbi jalutades. Pärastlõunal skinny latte seltsis kinnisvara arutades manas sõbrants näole hullumeelse naeratuse ja lausus: “Nojah, vähemalt see maakler minust küll parem pole.” Karjäär kinnisvara alal? Ei, muidugi mitte! Kohtumise ajal küsis sõbrants rohkem küsimusi maakleri eraelu kui teda nii sügavalt huvitanud korterite kohta. Muidugi oli tegemist eksiga. Lisaks käib ta pühendunult teise eksi aeroobikaklassis, ehkki vihkab trennis käimist kirglikult, sööb regulaarselt kolmanda kohvikus ning neljas lõikab ta juukseid.