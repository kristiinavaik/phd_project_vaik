Ispireerituna Rahva hääle viimase aja teemadest püüdsin panna paberile oma õpetajad, kes on mulle eluks tegelikult vajalikke õppetunde andnud. Mu hämming oli suur, kui suutsin 21 aasta regulaarõppe kohta mõelda välja vaid 5 õpetajat, kes olid tasemel. Tahaksin need välja tuua, sest igaühest lähtub kasulik õppetund eluks. 1) Biokeemia õppejõud kaasas igavatesse teemadesse populaarteaduslikke näiteid. Näiteks biomolekulide teema juhatas ta sisse spekulatsioonidega elu võimalikkusest teistel planeetidel. Ta rääkis sellest kõigest muheda muige saatel, mis inspireeris õpilast oma mõtetega mängima. Õppetund: kui Sul on probleem, mängi sellega. See on täpselt seesama, mis erinevate lahenduste otsimine ja kaalumine. Lihtsalt ilma liigse stressifaktorita. 2) Füsioloogia õppejõud laskis meil esimeses praktikumis iseendalt verd võtta. Ta ei olnud väga ilmeka häälega või hea huumorimeelega, kuid oma lakoonilisel moel väga eriline tegelane. Praktiliselt kaasav ja proovima motiveeriv. Õppetund: vastumeelseid probleeme on sageli kõige otstarbekam lahendada sirgjooneliselt - otse härjal sarvist. 3) Diskreetse matemaatika õppejõud oskas rääkida kõige igavamal teemal nagu lauldes. Ta tõi mõistlikul hulgal elulisi näiteid, kuid mis peamine - tema hääl käitus pidevalt nagu jõuaks ta kohe-kohe mingi väga põrutava järelduseni. Tunnid möödusid linnulennul ning tunni lõpus, olles kogu aeg pingsalt seda püanti oodanud, taipasin, et räägitu omabki mõtet. Õppetund: kui tahad, et Sind kuulataks, siis ära räägi nii nagu kõik teised, sest sellisel juhul ühined Sa suminaga ning muutud taustamüraks. 4) Keemia õpetaja põhikoolis oli nii pagana seksikas, et saab kindlasti mu esimese armastuse tiitli. Ma ei räägi piltilusast tibividinast klassi ees, vaid naisterahvast, kes andis keemiale hoopis teise konteksti. Ilukirjandusele sarnase. Ning pole ju võimalik valmistada pettumust sellele, kellesse armunud oled? Õppetund: isiklikke emotsioone ei tohi alahinnata. Raamatusoovitus: Larry Pinchi & Phil Glosserman "Sell the feeling" 5) Mu ajalooõpetaja oli tapvalt vaimukas. Ta naljad olid kohandatud pubekatele, nagu me olime, ehk siis võimalikult tögavaks. Kui ma ei soovinud ise saada osaks mõnest naljast, oli parem tunnid selgeks teha. Huumor on prisma, läbi mille võib maailma vaadata. kõik tundub vastuvõetavam. Õppetund: mis on olnud, seda enam muuta ei saa. võid ise valida, kas kahetsed olnut elu lõpuni või vaatad seda läbi humoorika eneseiroonia. Huumor muudab elu talutavamaks. Nagu öeldud, lugesin kokku ainult 5 vaimustavat õpetajat regulaarõppesüsteemidest.